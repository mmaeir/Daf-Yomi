--- 4a ---
<b>בניהו בן יהוידע</b> — <b>זה סנהדרין,</b> שכן הוא היה ראש הסנהדרין, <b>"ואביתר"</b> האמור בכתוב זה — הרי <b>אלו אורים ותומים,</b> שכן אביתר בן אחימלך הכהן היה ממונה על השאלה באורים ותומים (עיין שמואל א כג, ט).
<b>וכן הוא אומר</b> באשר לתפקידו של בניהו בן יהוידע כראש הסנהדרין: <b>"ובניהו בן יהוידע על הכרתי ועל הפלתי"</b> (יעויין שמואל ב' כ, כג). <b>ולמה נקרא שמם</b> של הסנהדרין <b>"כרתי" ו"פלתי"? "כרתי"</b> נקראו — לפי <b>שכורתים דבריהם</b> ומחליטים החלטות פסוקות, ו<b>"פלתי"</b> — <b>שמופלאים בדבריהם</b> ובחכמתם. וראש הכרתי והפלתי הריהו ראש הסנהדרין. והרי לפי סדר הפסוק, קודם יועצים באחיתופל ונמלכים בסנהדרין ושואלים באורים ותומים, <b>ו</b>רק <b>אחר כך "שר צבא למלך יואב"</b> — שלו ניתנו הפקודות לעמוד בראש צבא המלחמה.
<b>אמר רב יצחק בר אדא, ואמרי לה</b> <small>[ויש אומרים]</small> ש<b>אמר</b> זאת <b>רב יצחק בריה</b> <small>[בנו]</small> של <b>רב אידי: מאי קרא</b> <small>[מהו הכתוב]</small> ממנו ניתן ללמוד על כך שכינורו של דוד היה מעירו עם שחר — <b>"עורה כבודי עורה הנבל וכנור אעירה שחר"</b> (תהלים נז, ט), המתפרש: עורה כבודי, שכבר התעורר הנבל המנגן, ומעתה צריך אני לעסוק בתורה עד השחר.
<b>ר' זירא אמר</b> פתרון אחר לשאלה שהתעוררה בענין קביעת זמן חצות: <b>משה לעולם הוה ידע</b> <small>[היה יודע]</small> את שעת חצות, <b>ודוד נמי הוה ידע</b> <small>[גם כן היה יודע].</small>
ושואלים: <b>וכיון</b> ש<b>דוד הוה ידע</b> <small>[היה יודע],</small> <b>כנור למה ליה</b> <small>[לו]?</small> ומשיבים: הכנור שימש אותו כדי <b>לאתעורי משנתיה</b> <small>[להתעורר משנתו].</small>
וכן גם במשה, שאם תאמר: <b>וכיון</b> ש<b>משה הוה ידע</b> <small>[היה יודע],</small> <b>למה ליה למימר</b> <small>[לו לומר]</small> בלשון <b>"כחצות",</b> ולא אמר "בחצות"? — טעם הדבר, <b>משה קסבר</b> <small>[היה סבור]:</small> <b>שמא יטעו אצטגניני פרעה,</b> ויחשבו את שעת חצות הלילה מוקדם יותר, ומשום שלא תגיע הפורענות <b>יאמרו "משה בדאי הוא".</b> ונקט משה בכלל ש<b>אמר מר</b> <small>[החכם]:</small> <b>למד לשונך לומר "איני יודע", שמא תתבדה ותאחז.</b>
<b>רב אשי אמר:</b> קושיה זו מיסודה אינה, כי משה רבינו <b>בפלגא אורתא דתליסר נגהי ארבסר הוה קאי</b> <small>[בחצות הלילה של שלשה עשר אור לארבעה עשר, היה עומד]</small> כשאמר דברי נבואה זו, <b>והכי קאמר</b> <small>[וכך אמר]</small> <b>משה לישראל, אמר הקדוש ברוך הוא: למחר כחצות הלילה כי האידנא</b> <small>[כמו שעה זו]</small> בשעת חצות <b>אני יוצא בתוך מצרים,</b> ונמצא כי "כחצות" אין משמעו בערך בחצות, אלא השוואה — בשעת חצות כזו.
<big>א</big> ועוד בענין דמותו של דוד המלך. נאמר: <b>"לדוד, שמרה נפשי כי חסיד אני"</b> (תהלים פו, א–ב). ודנים <b>לוי ור' יצחק</b> בפירושו של פירוש זה, במה התבטאה במיוחד חסידותו של דוד כאדם העושה דברים יותר ממה שמוטלת עליו חובתו. <b>חד</b> <small>[אחד</small> מהם<small>]</small> <b>אמר:</b> דברי דוד על חסידותו מוסבים על השכמתו בעוד לילה לתפילה, ו<b>כך אמר דוד לפני הקדוש ברוך הוא: רבונו של עולם,</b> וכי <b>לא חסיד אני? ש</b>הרי <b>כל מלכי מזרח ומערב ישנים עד שלש שעות, ו</b>אילו <b>אני,</b> אף שאני מלך כמותם <b>"חצות לילה אקום להודות לך"</b> (תהלים קיט, סב).
<b>ואידך</b> <small>[ו</small>החכם <small>האחר</small>], אמר, <b>כך אמר דוד לפני הקדוש ברוך הוא: רבונו של עולם,</b> וכי <b>לא חסיד אני? ש</b>הרי <b>כל מלכי מזרח ומערב יושבים אגודות אגודות בכבודם, ו</b>אילו <b>אני</b> נוהג כחכם המורה הוראות לעם, שהיו באות אלי נשים בשאלות טומאה וטהרה, והיו <b>ידי מלוכלכות בדם</b> אשה לדעת אם הוא דם טמא ונדה היא, או לא, <b>ובשפיר,</b> שהוא נפל בדרגה מסויימת של היווצרותו, כשעדיין אינו ברור אם הוא נחשב לוולד, <b>ובשליא,</b> "לבוש" העור שהוולד נולד בו, ושלעתים אשה מפלת שליא בלי קשר נראה לעין עם ולד. וכל זה היה נעשה על מנת להגדיר את מעמדה של האשה, אם טמאה היא אם לאו (ועיין ויקרא טו, יט–ל בענין הדם. ובויקרא יב, א–ח לענין שפיר ושליא). וכל זאת עשיתי <b>כדי לטהר אשה לבעלה,</b> שאם מטהר החכם, לאחר העיון בדם בשפיר ובשליא, את האשה, מותרת היא לשהות עם בעלה, ועל ידי כך מוסיף אהבה וחיבה ואף מרבה ומוסיף נפשות בישראל (הריא"ף). <b>ולא עוד,</b> לא רק שהייתי משפיל את עצמי לעסוק בדבר שנראה לכאורה כאינו הולם את כבוד המלך, <b>אלא כל מה שאני עושה, אני נמלך במפיבשת רבי,</b> הוא מפיבושת בן יהונתן בן שאול המלך, <b>ואומר לו: "מפיבשת רבי, יפה דנתי? יפה חייבתי? יפה זכיתי? יפה טהרתי? יפה טמאתי?", ולא בושתי.</b> ובשל ויתור זה על כבודו ראוי אני להקרא "חסיד".
ו<b>אמר רב יהושע בריה</b> <small>[בנו]</small> של <b>רב אידי: מאי קרא</b> <small>[מהו הכתוב]</small> המרמז על כך — <b>"ואדברה בעדתיך נגד מלכים ולא אבוש"</b> (תהלים קיט, מו) שיש בו רמז כפול, הן לעיסוקו של דוד בתורה שלא כמנהג מלכי מזרח ומערב, ואף לגבי הפרט השני — שהרי היה מפיבושת בן מלכים, ולא בוש דוד לומר דברי תורה בפניו, אף כי יתכן שיטעה בהם ויצטרך מפיבושת לתקן שגגתו, ועל כך
<b>תנא</b> <small>[שנינו]</small> בתוספתא ממסורת התנאים: <b>לא "מפיבשת" שמו, אלא "איש בשת" שמו</b> האמיתי, <b>ולמה נקרא שמו מפיבשת?</b> — <b>שהיה מבייש פני דוד בהלכה,</b> שבדרשה זו מתפרשת "מפיבושת" כקיצור של "בושת פנים" ו<b>לפיכך</b> שלא בוש דוד להודות על טעותו <b>זכה דוד ויצא ממנו כלאב,</b> שמסורת היא שהיה חכם ביותר,
<b>ו</b>כן גם <b>אמר ר' יוחנן: לא "כלאב" שמו אלא "דניאל" שמו</b> (כדרך שאמנם כתוב שמו ברשימה אחרת של יחס בני דוד), <b>ולמה נקרא שמו "כלאב"</b> — <b>שהיה מכלים פני מפיבשת בהלכה,</b> כלומר, כל אב מכלים את האב—הרב.
<b>ועליו</b> על בן חכם זה <b>אמר שלמה ב</b>ספר <b>חכמתו "בני אם חכם לבך ישמח לבי גם אני"</b> (משלי כג, טו), שדוד נהנה לראות שבנו גדול בתורה עד שיוכל להשיב דבר למפיבושת, <b>ו</b>כן הוא <b>אומר</b> עליו: <b>"חכם בני ושמח לבי ואשיבה חרפי דבר"</b> (משלי כז, יא).
<big>ב</big> על דברי דוד "שמרה נפשי כי חסיד אני" תוהים: <b>ודוד מי קרי לנפשיה</b> <small>[האם קרא לעצמו]</small> <b>"חסיד"? ו</b>הרי דוד לא היה בטוח כל עיקר אם אמנם חסיד הוא, שכן <b>הכתיב</b> <small>[הרי נאמר]</small> <b>"לולא האמנתי לראות בטוב ה' בארץ חיים"</b> (תהלים כז, יג) ועל המלה "לולא" מצויות נקודות, שמשמען הוא שיש פקפוק ואי ודאות מסויימת במלה זו (עיין באבות דר' נתן, פרק לד) <b>ו</b>כך מביאים בתוספתא, <b>תנא משמיה</b> <small>[שנוי משמו]</small> של <b>ר' יוסי: למה נקוד</b> — כאילו יש ספק — <b>על</b> המילה <b>"לולא"?</b> — כך <b>אמר,</b> התכוון לומר, <b>דוד לפני הקדוש ברוך הוא: רבונו של עולם,</b> אמנם <b>מובטח אני בך שאתה משלם שכר טוב לצדיקים לעתיד לבוא,</b> שיהא טוב ה' בארץ החיים הנצחיים, <b>אבל</b> עדיין קיים ספק אותו מביע דוד ב"לולא", והוא ספיקו האישי של דוד: <b>איני יודע אם יש לי חלק ביניהם אם לאו</b> <small>[לא],</small> כלומר, אם "טוב ה' בארץ חיים" נכון גם לו (זהב שבה). על כל פנים, לענייננו נראה שדוד לא היה בטוח שחסיד הוא, שהרי הוא מפקפק אם יש לו חלק במתן שכרם של צדיקים, ואיך אם כן הגדיר את עצמו כ"חסיד"?!
ומשיבים: אין חשש זה מוכיח, כי אכן ידע דוד המלך שחסיד הוא, אלא חשש לחלקו לעולם הבא <b>שמא יגרום</b> לו בעתיד <b>החטא</b> ויפסידו. ומביאים ראיות, כי יש מקום לחוש שיגרום החטא ולא תתקיים הבטחה טובה במלואה.
וכפי שאמר <b>ר' יעקב בר אידי,</b> שהיה <b>רמי</b> <small>[משליך,</small> מראה סתירה בין שני פסוקים<small>];</small> <b>כתיב</b> <small>[נאמר]</small> שאמר ה' ליעקב בחזון הסולם: <b>"והנה אנכי עמך ושמרתיך בכל אשר תלך"</b> (בראשית כח, טו), <b>ו</b>כאשר חזר יעקב לארצו ושמע שעשו הולך לקראתו, <b>כתיב</b> <small>[נאמר]:</small> <b>"ויירא יעקב מאד</b> ויצר לו <b>"</b>וגו' (בראשית לב, ח), ומדוע לא סמך יעקב על הבטחת ה'? אלא מתוך שחשש <b>אמר</b> לעצמו: <b>שמא יגרום החטא,</b> שאולי יחטא אחר כך, ולא תתקיים בו הבטחת השמירה.
ולעתים גם קורה שהחטא גורם, <b>כדתניא</b> <small>[כפי ששנינו</small> בברייתא<small>]</small> בפירוש הכפילות בפסוק בשירת הים <b>"עד יעבר עמך ה', עד יעבר עם זו קנית,</b> תביאמו ותטעמו בהר נחלתך, מכון לשבתך פעלת ה'<b>"</b>(שמות טו, טז–יז),
ודרשו: <b>"עד יעבר עמך ה'"</b> — <b>זו ביאה ראשונה</b> של העם לארץ ישראל בימי יהושע, <b>"עד יעבר עם זו קנית"</b> — <b>זו ביאה שניה</b> לארץ לאחר גלות בבל. ומאחר שהושוו בפסוק שתי ביאות אלו לארץ ישראל, <b>מכאן אמרו חכמים: ראוים היו ישראל ליעשות להם נס בימי עזרא</b> הסופר <b>כדרך שנעשה להם בימי יהושע בן נון.</b> ומשום מה לא נעשו אז נסים כאלה — <b>אלא שגרם החטא.</b>
<big>ג</big> מכאן שבים לדון בפירוש משנתנו. שנינו במשנה ש<b>חכמים אומרים</b> שזמן קריאת שמע של ערבית הוא <b>עד חצות</b> הלילה. ושואלים: <b>חכמים כמאן סבירא להו</b> <small>[כ</small>שיטת <small>מי הם סבורים]</small> בפירוש המלה "ובשכבך" שבתורה, <b>אי</b> <small>[אם]</small> <b>כ</b>שיטת <b>ר' אליעזר סבירא להו</b> <small>[סבורים הם]</small> ש"ובשכבך" פירושו הזמן שבו הולכים אנשים לישון כרגיל — אם כן <b>לימרו</b> <small>[שיאמרו]</small> <b>כר' אליעזר</b> גם בפסק ההלכה, שזמנה הוא עד סוף האשמורה הראשונה.

--- 4b ---
<b>ואי</b> <small>[אם]</small> <b>כ</b>שיטת <b>רבן גמליאל סבירא להו</b> <small>[סבורים הם]</small> ש"ובשכבך" פירושו כל אותו זמן בו אנשים ישנים, ובכלל זה כל הלילה — <b>לימרו</b> <small>[שיאמרו]</small> אם כן <b>כרבן גמליאל,</b> ויפסקו כמוהו שעד עלות השחר מותר לקרות קריאת שמע של ערב.
ומשיבים: מבחינת הבנת המקראות <b>לעולם כרבן גמליאל סבירא להו</b> <small>[סבורים הם]</small> <b>ו</b>אולם <b>הא דקא אמרי</b> <small>[זה שאומרים הם]</small> <b>"עד חצות",</b> הריהו רק סייג לדבר <b>כדי להרחיק את האדם מן העבירה. כדתניא</b> <small>[כפי ששנינו</small> בברייתא<small>]</small> בביאור ענין זה, שבענין קריאת שמע <b>חכמים עשו סייג לדבריהם, כדי שלא</b> יווצר מצב ש<b>יהא אדם בא מן השדה בערב</b> והוא עייף מעבודת היום, ומשום שהוא יודע שזמן קריאת שמע הוא עד עלות השחר, <b>ואומר</b> בלבו: <b>"אלך לביתי ואוכל קימעא</b> (מעט) <b>ואשתה קימעא, ואישן קימעא, ואחר כך אקרא קריאת שמע ואתפלל</b> תפילת ערבית <b>", ו</b>בינתיים <b>חוטפתו שינה ונמצא ישן כל הלילה. אבל</b> מאחר שאדם חושש שאם ירדם אולי לא יתעורר לפני חצות ולא יקרא קריאת שמע בזמנה, לכן מעתה כאשר <b>אדם בא מן השדה בערב</b> הריהו <b>נכנס לבית הכנסת</b> ובבית הכנסת עד שמגיעים לתפילה עוסק הוא בדברי תורה, ש<b>אם</b> הוא <b>רגיל לקרות</b> במקרא בלבד — <b>קורא. ואם רגיל לשנות</b> משניות, שהיא דרגה גבוהה יותר בלימוד — <b>שונה, וקורא קריאת שמע ומתפלל</b> כיאות, <b>ו</b>כשהוא הולך לביתו הריהו <b>אוכל</b> את <b>פתו</b> במנוחת הדעת <b>ומברך</b> עליה.
ומסיימת הברייתא באזהרה: <b>וכל העובר על דברי חכמים חייב מיתה.</b>
סיום זה מעורר פליאה, <b>מאי שנא</b> <small>[מה שונה]</small> <b>בכל דוכתא</b> <small>[מקום]</small> אחר ש<b>לא קתני</b> <small>[שנה</small> בו<small>]</small> <b>"חייב מיתה", ומאי שנא הכא דקתני</b> <small>[ומה שונה כאן ששנה</small> בו<small>]</small> <b>"חייב מיתה"?</b> שלכאורה אין חומרה מיוחדת בסייג קריאת שמע. על כך משיבים שתי תשובות, ועיקרן, שלא משום חומרת העבירה נאמר כאן "חייב מיתה", אלא משום החשש שלא יוכלו לעמוד בדבר או שיזלזלו במיוחד בסייג זה.
<b>איבעית אימא</b> <small>[אם תרצה אמור]</small> <b>משום אונס שינה,</b> שאדם הבא מעבודתו רוצה מאד לישון, וצריך להזהירו במיוחד על כך. <b>ואיבעית אימא</b> <small>[ואם תרצה אמור]</small> הסבר אחר: <b>לאפוקי ממאן דאמר</b> <small>[להוציא מ</small>דעת <small>מי שאומר]</small> <b>"תפלת ערבית רשות"</b> ואינה חובה כשאר התפילות, על כן <b>קא משמע לן</b> <small>[השמיע לנו]</small> שתפילת ערבית היא <b>חובה,</b> והעובר על דברי חכמים אף בפרט זה — חייב מיתה.
<big>א</big> בברייתא זו <b>אמר מר</b> <small>[החכם]</small> שהחוזר מעיסוקיו בערב, נכנס לבית הכנסת, <b>קורא קריאת שמע ומתפלל.</b> הרי שבערב, כביום, קוראים תחילה קריאת שמע ואחר כך מתפללים. והרי זה <b>מסייע ליה</b> <small>[לו]</small> <b>לר' יוחנן.</b> ש<b>אמר ר' יוחנן: איזהו בן העולם הבא</b> — <b>זה הסומך גאולה</b> (הברכה על הגאולה, שהיא הברכה שלאחר קריאת שמע) <b>לתפלה של ערבית. ר' יהושע בן לוי אומר: תפלות באמצע תקנום,</b> בין שתי קריאות שמע, של בוקר ושל ערב. ולכן, יש להתפלל קודם תפילת ערבית, ואחר כך לקרוא קריאת שמע של שעת שכיבה.
ההבדל למעשה בין שתי הדעות ברור הוא, אלא שמבררים עוד: <b>במאי קא מפלגי</b> <small>[במה הם חלוקים],</small> כלומר, מה הוא הבסיס למחלוקתם?
ומשיבים: <b>אי בעית אימא</b> <small>[אם תרצה אמור]</small> שחלוקים הם בפירוש משמעות <b>קרא</b> <small>[</small>המקרא הכתוב<small>],</small> ו<b>אי בעית אימא</b> <small>[אם תרצה אמור]</small> שחלוקים הם ב<b>סברא.</b>
ומפרטים: <b>אי בעית אימא</b> <small>[אם תרצה אמור]</small> שחלוקים הם ב<b>סברא,</b> שהם חלוקים בענין ברכת הגאולה הנאמרת לאחר קריאת שמע ואשר היא מבוססת על הזכרת גאולת מצרים, שהיא הגאולה הראשונה. והשאלה היא אם אמנם גאולה זו החלה כבר בלילה, ולכן ראו לסמוך אף את גאולת מצרים הנזכרת בלילה לתפילת ישראל, בבקשה שתהא הגאולה קרובה, או שמא לא החלה אלא ביום.
ש<b>ר' יוחנן סבר</b> <small>[סבור]</small> שה<b>גאולה מאורתא נמי הוי</b> <small>[גם כן מן הערב היתה],</small> <b>אלא</b> שה<b>גאולה מעלייתא</b> <small>[המעולה,</small> השלמה<small>]</small> <b>לא הויא</b> <small>[היתה]</small> אמנם <b>אלא עד צפרא</b> <small>[הבוקר],</small> אך מאחר שהחלה גאולת ישראל מבערב, ראוי לצרף את ברכת הגאולה אף לתפילת ערבית בכל יום. ואילו <b>ר' יהושע בן לוי סבר</b> <small>[סבור]</small> כי <b>כיון</b> ש<b>לא הויא</b> <small>[היתה]</small> הגאולה <b>אלא מצפרא</b> <small>[מהבוקר]</small> — <b>לא הויא</b> <small>[היתה]</small> גאולת הערב <b>גאולה מעלייתא</b> <small>[מעולה],</small> ולכך אין חובה לסמוך את התפילה להזכרת הגאולה של ערבית, שאינה גאולה שלימה.
<b>ואיבעית אימא</b> <small>[ואם תרצה אמור]</small> שאפשר להבין את מחלוקת ר' יוחנן ור' יהושע בן לוי, לא על בסיס הבדלי סברות כי אם על סמך <b>קרא</b> <small>[מקרא],</small> הבדלי פירוש המקרא, <b>ושניהם מקרא אחד דרשו,</b> והוא <b>"</b>ו<b>בשכבך ובקומך",</b> ששניהם מבינים שיש בו השוואה של קריאת שמע של ערב לקריאת שמע של בוקר.
ואולם, <b>ר' יוחנן סבר</b> <small>[סבור]:</small> <b>מקיש</b> <small>[משווה</small> המקרא<small>]</small> <b>שכיבה לקימה, מה</b> בשעת <b>קימה</b> — <b>קריאת שמע ואחר כך תפלה,</b> שבשעות הבוקר הכל מודים שיש לסמוך גאולה לתפילה, <b>אף שכיבה נמי</b> <small>[גם כן]</small> — <b>קריאת שמע ואחר כך תפלה.</b> ואילו <b>ר' יהושע בן לוי סבר</b> <small>[סבור]:</small> <b>מקיש שכיבה לקימה,</b> והוא מוצא צד אחר של השוואה: <b>מה קימה</b> — <b>קריאת שמע סמוך למטתו,</b> ו"בקומך" משמעו — סמוך ככל האפשר לשעת הקימה, <b>אף שכיבה נמי</b> <small>[גם כן]</small> — <b>קריאת שמע סמוך למטתו,</b> שתהא חובת קריאת שמע של "בשכבך" אף היא סמוכה ככל האפשר לזמן השכיבה ממש.
לדעת ר' יוחנן מצוה לסמוך אף ברכת הגאולה שאחרי קריאת שמע של ערבית לתפילה, ואולם <b>מתיב</b> <small>[מקשה]</small> על כך <b>מר בריה</b> <small>[בנו]</small> של <b>רבינא,</b> כיצד יתכן לעשות זאת? שהרי שנינו במשנה להלן: <b>בערב מברך שתים,</b> שתי ברכות, <b>לפניה,</b> לפני קריאת שמע, <b>ושתים לאחריה. ואי אמרת</b> <small>[ואם אומר אתה]</small> כי <b>בעי</b> <small>[צריך]</small> <b>לסמוך</b> גאולה לתפילה, <b>הא</b> <small>[הרי]</small> <b>לא קא סמך</b> <small>[סמך]</small> <b>גאולה לתפלה, דהא בעי למימר</b> <small>[שהרי צריך לומר]</small> <b>"השכיבנו"</b> שהיא הברכה השניה הבאה לאחר ברכת הגאולה, ומפסיקה בין ברכת הגאולה לבין התפילה!
על כך <b>אמרי</b> <small>[אומרים]</small> כתשובה לשאלה: <b>כיון דתקינו רבנן</b> <small>[שתיקנו חכמים]</small> לומר <b>"השכיבנו"</b> — <b>כגאולה אריכתא דמיא</b> <small>[ארוכה</small> היא <small>נחשבת],</small> וכהמשכה של ברכת הגאולה, ולא כהפסק. <b>דאי</b> <small>[שאם]</small> <b>לא תימא הכי</b> <small>[תאמר כך]</small> שחלקים שהוסיפו חכמים נחשבים כגוף התפילה ממש ולא כהוספות, גם בתפילת <b>שחרית היכי מצי סמיך</b> <small>[איך יוכל לסמוך]</small> גאולה לתפילה? <b>והא</b> <small>[והרי]</small> <b>אמר ר' יוחנן</b> עצמו : <b>בתחלה,</b> בתחילתה של כל תפילה, <b>אומר</b> המתפלל: <b>"ה' שפתי תפתח</b> ופי יגיד תהלתך" (תהלים נא, יז) כהכנה לתפלה, <b>ולבסוף הוא אומר: "יהיו לרצון אמרי פי</b> והגיון לבי לפניך ה' צורי וגואלי<b>"</b> (תהלים יט, טו). והרי הפסוק "ה' שפתי תפתח" מפסיק בין גאולה לתפילה!
<b>אלא התם</b> <small>[שם]</small> <b>כיון דתקינו רבנן למימר</b> <small>[שתיקנו חכמים לומר]</small> <b>"ה' שפתי תפתח"</b> — <b>כתפלה אריכתא דמיא</b> <small>[הריהי נחשבת לתפלה ארוכה],</small> ולא כהפסק חיצוני. <b>הכא נמי</b> <small>[כאן</small> בתפלת ערבית <small>גם כן],</small> <b>כיון דתקינו רבנן למימר</b> <small>[שתיקנו חכמים לומר]</small> <b>"השכיבנו"</b> — <b>כגאולה אריכתא דמיא</b> <small>[ארוכה התפילה נחשבת].</small>
<big>ב</big> אגב דברי ר' יוחנן שהסומך גאולה לתפלה מובטח לו שהוא בן עולם הבא, צירפו אימרה דומה ש<b>אמר ר' אלעזר, אמר ר' אבינא: כל האומר "תהלה לדוד"</b> (פרק קמה בספר תהלים) <b>בכל יום שלש פעמים</b> — <b>מובטח לו שהוא בן עולם הבא.</b>
מאמר זה בשבחו של פרק זה בתהלים המכונה כרגיל "אשרי" משום שמקדימים לאמירתו את הפסוק "אשרי יושבי ביתך עוד יהללוך סלה" (תהלים פד, ה) עורר את השאלה: <b>מאי טעמא</b> <small>[מה הטעם]</small> אשר בגללו מחשיבים כל כך מזמור זה?
<b>אילימא</b> <small>[אם תאמר]</small> <b>משום דאתיא</b> <small>[ש</small>הוא <small>בא,</small> נסדר] <b>באל"ף בי"ת,</b> שבמזמור זה מסודרים ראשי הפסוקים לפי סדר האל"ף בי"ת, <b>נימא</b> <small>[יאמר]</small> אם כן <b>"אשרי תמימי דרך"</b> (פרק קיט בתהלים) <b>דאתיא בתמניא אפין</b> <small>[הבא בשמונה פנים],</small> שבו סדורים ראשי הפסוקים בסדר של כל האל"ף בי"ת כולו שמונה פעמים, ולפרק זה איפוא היתרון בכך על כל פרק אחר.
<b>אלא</b> תאמר שהסיבה לאמירת פרק זה דווקא היא <b>משום דאית ביה</b> <small>[שיש בו,</small> בפרק זה<small>]</small> את מלות השבח בענין הספקת מזון לכל יצור <b>"פותח את ידך</b> ומשביע לכל חי רצון" (תהלים קמה, טז), אם כן <b>נימא</b> <small>[יאמר]</small> <b>"הלל הגדול"</b> (כך מכונה מזמור קלו שבתהלים) <b>דכתיב ביה</b> <small>[שנאמר בו]</small> <b>"נתן לחם לכל בשר</b> כי לעולם חסדו<b>"</b> (תהלים קלו כה) נוסף לשאר שבחים שיש בו!
<b>אלא</b> מעלתו של מזמור "תהלה לדוד" היא <b>משום דאית ביה תרתי</b> <small>[שיש בו שתים],</small> גם סדר אל"ף בי"ת, וגם שבח הספקת המזון לכל יצור.
ועוד על מזמור תהלים זה <b>אמר ר' יוחנן: מפני מה לא נאמר</b> פסוק המתחיל באות <b>נו"ן ב"אשרי"</b> — <b>מפני שיש בה מפלתן של שונאי ישראל,</b> שבאות זו נאמר פסוק שיש בו הדגשה יתירה של מפלת ישראל ("שונאי ישראל" הוא ביטוי בלשון סגי נהור) <b>דכתיב</b> <small>[שנאמר]:</small> <b>"נפלה לא תוסיף קום בתולת ישראל</b> נטשה על אדמתה אין מקימה <b>" (עמוס ה, ב), ולכן, הושמט הפסוק המתחיל בנו"ן גם מ"אשרי". </b>
כדי לרכך את משמעות פסוק זה עצמו היו <b>במערבא מתרצי לה הכי</b> <small>[בארץ ישראל מיישבים אותו כך],</small> על ידי שינוי בפיסוק: <b>"נפלה ולא תוסיף לנפול עוד, קום</b> (קומי) <b>בתולת ישראל", אמר רב נחמן בר יצחק: אפילו הכי</b> <small>[כך ],</small> <b>חזר דוד וסמכן ברוח הקדש,</b> שאף שלא הכניס דוד המלך במזמור זה פסוק הפותח באות נו"ן המרמזת על נפילה, צפה דוד ברוח הקודש פסוק זה במקום שהוא עצמו השמיט את הנו"ן במזמורו, והפסוק הבא המתחיל בסמ"ך הריהו <b>"סומך ה' לכל הנפלים</b> וזוקף לכל הכפופים<b>"</b> (תהלים קמה, יד), ואם כן סמכן דוד ברוח הקודש לנופלים ועודדם, שאף כי נפלה בתולת ישראל — סומך ה' לנופלים.
<big>ג</big> אגב דברי ר' אלעזר בר אבינא, קשרו למאמר זה עוד מאמר אחר בשמו. <b>אמר ר' אלעזר בר אבינא: גדול מה שנאמר ב</b>מלאך <b>מיכאל יותר ממה שנאמר ב</b>מלאך <b>גבריאל.</b> ש<b>אילו במיכאל כתיב</b> <small>[נאמר]:</small> <b>"ויעף אלי אחד מן השרפים"</b> (ישעיהו ו, ו), כלומר, שבפריחה אחת של מעופו הריהו מגיע ועושה את שליחותו. <b>ואילו גבי</b> <small>[אצל]</small> <b>גבריאל כתיב</b> <small>[נאמר]:</small> <b>"והאיש גבריאל אשר ראיתי בחזון בתחלה מעף ביעף</b> נוגע אלי כעת מנחת ערב" (דניאל ט, כא), שמן הביטוי "מועף ביעף" נלמד שאין הוא מגיע למטרתו במישרין במעוף אחד, כי אם בשתי פריחות "מועף" ו"ביעף".
לר' אלעזר בר אבינא, ברור היה ש"אחד מן השרפים" הוא מיכאל, ושואלים: <b>מאי משמע דהאי</b> <small>[מה</small> היא <small>המשמעות,</small> כיצד מוכיחים<small>, שאותו]</small> <b>"אחד"</b> האמור בכתוב <b>מיכאל הוא?</b>
<b>אמר ר' יוחנן:</b> דבר זה <b>אתיא</b> <small>[בא,</small> נלמד<small>]</small> בדרך השוואת המילים <b>"אחד" "אחד"</b> כעין גזירה שווה; <b>כתיב הכא</b> <small>[נאמר כאן]</small> <b>"ויעף אלי אחד מן השרפים"</b> (ישעיהו ו, ו), <b>וכתיב התם</b> <small>[ונאמר שם]:</small> <b>"והנה מיכאל אחד השרים הראשונים בא לעזרני"</b> (דניאל י, יג), וכשם שבפסוק בדניאל מיכאל הוא "אחד" (ומשמעו במדרשי חז"ל: אחד—מיוחד), כן גם "אחד מן השרפים" האמור בישעיהו, הוא בוודאי המיוחד שבהם — מיכאל. ולהשלמת הדברים מובאת תוספתא על דרגותיהם של המלאכים, על פי מספר הפריחות שצריך המלאך לעשות כדי להגיע למחוז חפצו.
<b>תנא</b> <small>[שנינו</small> בתוספתא<small>]:</small> <b>מיכאל</b> — <b>ב</b>פריחה <b>אחת,</b> וכפי שנאמר, <b>גבריאל</b> — <b>בשתים, אליהו</b> הנביא — <b>בארבע, ומלאך המות</b> — <b>בשמנה. ו</b>אולם <b>בשעת המגפה</b> כשמלאך המוות נראה כמצוי בכל, הרי גם הוא מגיע לכל מקום <b>באחת.</b>
<big>ד</big> <b>אמר ר' יהושע בן לוי: אף על פי שקרא אדם קריאת שמע בבית הכנסת</b> — <b>מצוה לקרותו על מטתו</b> כדי שיקיים בפועל "בשכבך". <b>אמר ר' יוסי: מאי קרא</b> <small>[מהו הכתוב]</small> הרומז שיש לקרוא את שמע על מטתו כתוספת לחובת הקריאה בערב — <b>"רגזו ואל תחטאו אמרו בלבבכם על משכבכם ודמו סלה"</b> (תהלים ד, ה), המתפרש כאן: אמרו את קריאת שמע שכתוב בה "על לבבך", על משכבכם, ואחר "דומו" — שתקו ונוחו בשינה.
על דברי ר' יהושע בן לוי <b>אמר רב נחמן:</b>

